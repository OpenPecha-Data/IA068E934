爾時帝釋與四萬天子四天王。與二萬天子梵衆天。與萬天子梵輔天。與五千天子倶皆來會坐。諸天子宿命功徳光耀巍巍。持佛神力明徹照。

釋問善業言。是諸天子大會欲聽説智度無極。云何闓士大士於大明中立乎。善業曰。諸天子。樂聞者聽我説。因持佛力廣説智度。何天子。未求闓士道者今皆當求。以得溝港道者不可復得闓士道士。何以故。閉生死道已。正使是輩求者。我代其喜不斷功徳也。悉欲使取經中極
尊法使上至佛。

佛言。善哉善哉。勸樂闓士學乃爾乎。善業白佛言。我當報恩。終不敢違之。所以然者。往昔如來無所著正眞道最正覺。皆與弟子爲諸闓士説智度。如來時亦在中學斯經妙行。今自致作佛。用是故當報恩。我作是説法。闓士受之我勸樂。勸樂以大道疾令作佛。

